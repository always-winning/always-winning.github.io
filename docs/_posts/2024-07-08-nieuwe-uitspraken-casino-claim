---
layout: post
title:  "Twee Gokbedrijven Opnieuw Veroordeeld tot Terugbetalen"
date:   2024-08-07 10:00:00 +0200
categories: nieuws
coverimage: /assets/images/rechtzaak.jpg
---

## Twee Gokbedrijven Opnieuw Veroordeeld tot Terugbetalen Gokverliezen

**Overzicht**

In vier rechtszaken die tegen Green Feather Online Limited en Trannel International Limited zijn aangespannen, is bepaald dat deze gokbedrijven hun voormalige spelers moeten terugbetalen. Trannel moet in totaal € 222.453 terugbetalen, verdeeld over drie rechtszaken, terwijl Green Feather Online een bedrag van € 91.940 moet terugbetalen.

### De Rechtszaken

Op 17 juli heeft de rechtbank van Den Haag uitspraak gedaan in vier rechtszaken die waren aangespannen door Nederlandse gokkers tegen deze gokbedrijven. Drie gokkers eisten hun verloren geld terug van Trannel International Limited, destijds het moederbedrijf van Unibet in Nederland.

De andere gokker vorderde € 91.940 van Green Feather Online Limited, het bedrijf achter goksites als BCasino, BooCasino, Galactic Wins, en MrFortune. De specifieke goksite waarop de gokker zijn of haar geld verloor, werd niet vermeld in de uitspraken.

In de drie rechtszaken tegen Trannel Limited eisten de gokkers respectievelijk € 77.395, € 38.577 en € 106.481 terug.

### Rechtbank Wacht Antwoorden Hoge Raad Niet Af

Eind mei was er een uitzondering toen een rechter in het voordeel van het gokbedrijf Bwin besliste. [De rechtbank Zeeland-West Brabant oordeelde toen dat artikel 1 van de Wet op de Kansspelen (Wok) zijn strekking had verloren.](/uitleg/2024/07/11/Rechtzaken.html)

Niet lang daarna [besloten de Rechtbanken van Noord-Holland en Amsterdam om de Hoge Raad om advies te vragen.](/uitleg/2024/07/24/uitgebreide-uitleg.html) Om tegenstrijdige uitspraken te voorkomen, stelden zij vijf vragen aan de Hoge Raad. De antwoorden van de Hoge Raad zouden rechtbanken in de toekomst duidelijkheid moeten geven over de interpretatie van de Nederlandse kansspelwet in combinatie met de Europese wetgeving.

Ondanks dat de antwoorden van de Hoge Raad nog niet bekend zijn, heeft [de rechtbank van Den Haag toch uitspraak gedaan in deze zaken.](https://uitspraken.rechtspraak.nl/details?id=ECLI:NL:RBDHA:2024:11013) In haar beoordeling lijkt de rechtbank enkele van de gestelde vragen zelf te beantwoorden.

Bekijk de volledige [tijdlijn op de tijdlijnpagina.](/tijdlijn)

### Maatschappelijke Acceptatie van Online Kansspelen

Volgens de rechter is er geen sprake van strekkingsverlies omdat de maatschappelijke acceptatie van online kansspelen onvoldoende is aangetoond door Trannel.

Het online casino voerde aan dat honderdduizenden mensen in Nederland in de betreffende periode online gokten. Dit achtte de rechter echter onvoldoende om maatschappelijke acceptatie te bewijzen:

“Er kan pas sprake zijn van maatschappelijke aanvaarding wanneer deze breed gedragen is. De door Trannel genoemde honderdduizenden Nederlanders die aan online kansspelen hebben deelgenomen zijn daarvoor onvoldoende (representatief). In ieder geval blijkt uit de cijfers dat de overgrote meerderheid van de Nederlandse bevolking nog altijd niet aan online kansspelen deelnam.”

De rechter benadrukte ook dat er een verschil is tussen de maatschappelijke acceptatie van deelname aan online kansspelen en de maatschappelijke acceptatie van het aanbieden ervan zonder vergunning:

“In dit verband is nog van belang dat eventuele maatschappelijke aanvaarding van deelname door consumenten aan online kansspelen niet op één lijn kan worden gesteld met de maatschappelijke acceptatie van het aanbieden door kansspelbedrijven van online kansspelen zonder de wettelijk vereiste vergunning.”

### Kansspelovereenkomsten Nietig Verklaard

Omdat de maatschappelijke acceptatie niet was aangetoond, moest de rechter bepalen of de kansspelovereenkomsten nietig konden worden verklaard. De rechter oordeelde dat artikel 1 van de Wok een dwingende wetsbepaling is en verklaarde de kansspelovereenkomsten nietig op grond van artikel 3:40, lid 2 van het Burgerlijk Wetboek.

Hierdoor werden Green Feather Online Limited en Trannel Limited veroordeeld tot het terugbetalen van respectievelijk € 91.940 en € 222.453 aan de spelers.

### Zelf meedoen met een Casino Claim
Bekijk de [pagina met aanbieders](/aanbieders) voor een overzicht van waar je je claim kan indienen. Deze pagina is samengesteld door de community. Zie je iets verkeerds? Laat het ons dan weten via [deze link.](https://github.com/gokgeld-terug/gokgeld-terug.github.io/issues/new?assignees=&labels=wijziging%2Cinzending&projects=&template=wijziging-indienen.yml&title=%5BWijziging%5D+Beschrijf+de+wijziging)
